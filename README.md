# Kratki životopis
Prvi puta susrećem se s računalima 1984.godine, s jednim od najpoznatijih računala: ZX Spectrum, kao prvim osobnim računalom, pod čijim utjecajem i ulazi u svijet računala. Kasnijih godina prelazim na modernije tehnologije i konačno na prvo PC računalo te odrađujem prvo umrežavanje s kolegama u naselju. 
Sredinom 1990-tih po prvi puta upotrebljava **GNU/Linux** za prvi poslužitelj, te mi dalji životni odabir struke i zanimanja postaju i ostaju u svijetu IT-a. Uslijedili su honorarni poslovi umrežavanja i odražavanja računala i IT sustava. Od 2000.g. radio sam u tvrtki _**Siemens**_, potom u _**Siemens Convergence Creators**_ zatim u tvrtki _**ATOS**_ a zatim u tvrtki _**ENEA Software**_, a od 2022. godine prelazim u tvrtku _**Ericsson Nikola Tesla**_. Za više detalja o mojim iskustvima i poslovima koja sam obavljao, pogledajte moj profil na [LinkedIn-u](https://www.linkedin.com/in/hrvoje-horvat-48477b1/).


# Priča o razvoju knjige
Na ovoj stranici nalazi se knjiga koja je nastala kao priprema za predavanja i radionice koje sam pripremao početkom 2013. godine unutar 
inicijative [Open Source Osijek](https://www.opensource-osijek.org/), koja je kasnije postala dio udruge [Osijek Software City](https://softwarecity.hr/).  

Oko 70% prvog izdanja knjige inicijalno sam pisao na stranici www.opensource-osijek.org unutar **DokuWiki** alata te sam ispravke i dodatke često radio na mobitelu ili gdje sam već stigao.  
Kasnije sam sve prebacio u **MS Word** i dodao ostatak sadržaja.    
Nakon predavanja i radionica zbog upita polaznika, dodavao sam i proširenja, a potom i još dublje detalje; zbog stvari na koje sam nailazio u svom poslu. Potom sam dodavao i ekspertne detalje i neke manje cjeline, koje su meni zatrebale u mom poslu i kasnijem istraživanju. Zatim sam dodao i mrežni dio, od osnova TCP/IP protokola, do svih detalja mrežnog stôga Linuxa, kao i konfiguracije i rada osnovnih protokola i servisa.  
Na kraju, zbog suradnje s Fakulteta elektrotehnike, računarstva i informacijskih tehnologija (FERIT Osijek),  knjiga je malo drugačije uobličena, te su dodane neko osnove i još malo teorije, kako bi se knjiga u konačnici mogla koristiti i u nastavi srodnih predmeta (pr. računalne mreže, operativni sustavi i sl.)  Zatim su prema preporukama tehničkih i drugih suradnika pojedina poglavlja i cjeline još malo proširene.     



# Za koga je ova knjiga?
Ova knjiga obrađuje osnove rada u tekstualnom okruženju Linuxa. Namijenjena je svima koji imaju vrlo malo ili niti malo iskustva s Linuxom. Dodatno gotovo svaka važnija cjelina sadrži napredna poglavlja, tako da knjiga može biti od koristi i naprednim korisnicima u cilju detaljnijeg razumijevanja ili optimizacije Linux sustava. Nadalje, knjiga je i za one koji imaju napredna znanja, kako bi ih dodatno produbili u naprrednim (ekspertnim) cjelinama.

Napredna poglavlja također prate praktično upotrebljivi primjeri, koji su odabrani, jer sam ih i sam koristio, a do kojih sam došao, nakon dugog niza godina upotrebe linuxa u praksi. Naime smatram kako su konkretni primjeri iz prakse najbolji za ukazivanje na mogućnosti koje svatko treba isprobati i na koje se treba fokusirati. Nadalje teorija i prateći primjeri, mogu vam pomoći u raznim problematičnim situacijama ili u slučajevima, kada želite optimizirati određene podsustave Linuxa.

# Dodaci
Sve sheme, slike i fotografije, kao i multimedija koja se nalazi unutar knjige (PDF), dostupna je u izvornoj inačici na [Githubu](https://github.com/hhorvat/Slike).

# Korištenje i licenca
Knjiga pred vama (PDF) inačica je knjige čiji radni naziv je bio: "Uvod u Linux i Linux napredno",  koji je sada promijenjen u: "_**Operativni sustavi i računalne mreže - Linux u primjeni**_".    
Knjiga je trenutno u procesu objave pod licencom: [Creative commons Attribution-ShareAlike 4.0 International license](https://creativecommons.org/licenses/by-sa/4.0/legalcode.hr) (CC BY-SA 4.0)   

To ukratko znači da ovu knjigu slobodno možete: 
* Dijeliti dalje — možete umnažati i redistribuirati knjigu u bilo kojem mediju ili formatu. 
* Stvarati prerade — što znači da možete remiksati, mijenjati (transformirati) i prerađivati ovo djelo (knjigu), u bilo koju svrhu, pa i komercijalnu.  Pod sljedećim uvjetima: 
* Imenovanje — Morate adekvatno navesti autora, uvrstiti link na licencu i naznačiti eventualne izmjene. Možete to učiniti na bilo koji razuman način, ali ne smijete sugerirati da davatelj licence izravno podupire Vas ili Vaše korištenje djela. 
* Dijeliti pod istim uvjetima — Ako remiksirate, mijenjate ili prerađujete materijal, Vaše prerade morate distribuirati pod istom licencom pod kojom je bio izvornik (konkretno CC BY-SA 4). 
* Bez daljnjih ograničenja — Ne smijete dodavati pravne uvjete ili tehnološke mjere zaštite koji će druge pravno ograničiti da čine ono što im licenca dopušta.   


Za sve detalje ove licence (CC BY-SA 4.0), pogledajte poveznicu: [https://creativecommons.org/licenses/by-sa/4.0/legalcode.hr](https://creativecommons.org/licenses/by-sa/4.0/legalcode.hr)      
Ako mislite da bi nekome ova knjiga pomogla u učenju ili predavanju, slobodno ju proslijedite dalje. 
Ako ste nastavnik ili učitelj, slobodno ju koristite za svoja predavanja (te širenje znanja i principa otvorenog kôda). 
S obzirom na navedenu licencu pod kojom će knjiga biti objavljena, možete ju koristiti i u komercijalne svrhe i unutar svoje tvrtke.  




# Dodaci

**_Osim knjige vektorski sam nacrtao i nekoliko postera i shema koji prate knjigu i mogu vam biti pomoć pri učenju._**  
  

# Kako do knjige?
Zadnja aktualna inačica knjige nalazi se na: [poveznici](https://drive.google.com/drive/folders/1Z5yGg9BjOKZrY_0yxBp9v84NMCO_2n_l?usp=drive_link).


# Pitanja i sugestije
Imate li neka pitanja ili komentare vezane za knjigu, možete me kontaktirati na: 
[LinkedIn](https://www.linkedin.com/in/hrvoje-horvat-48477b1/).


Hrvoje Horvat





